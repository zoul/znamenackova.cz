---
layout: default
id: zivotopis
---

<p>Kristýna Znamenáčková (roz. Sedláková) pochází z Boskovic. Po maturitě na
gymnáziu nastoupila na Konzervatoř Brno, kde studovala nejdříve u Evy Horákové,
poté u Dagmar Pančochové. Současně vystudovala španělský jazyk a literaturu na
Filozofické fakultě Masarykovy univerzity. Po absolutoriu na konzervatoři
nastoupila na AMU do Prahy, kde pod vedením Františka Malého získala ve hře na
klavír bakalářský titul. Magisterské studium absolvovala na brněnské JAMU u
Aleny Vlasákové a Jana Jiraského.</p>

<p>V současné době pokračuje tamtéž v doktorském studiu zaměřeném na klavírní
tvorbu Bohuslava Martinů.</p>

<p>K podstatným bodům její hudební aktivity patří absolventský koncert na
konzervatoři, kdy provedla s orchestrem 1. klavírní koncert Sergeje Prokofjeva a
za svůj výkon byla oceněna Nadací Antonína Moravce. Stěžejní bylo vítězství v
soutěži Nadace Bohuslava Martinů a zvláštní cena za interpretaci Sonáty pro
klavír, H. 350 v listopadu 2015. Jako laureátka soutěže Znamenáčková dostala
příležitost vystoupit v lednu 2017 v Sukově síni Rudolfina a v rámci Dnů
Bohuslava Martinů 2017 provést Klavírní kvintet č. 1 ve spolupráci se Stamicovým
kvartetem, mnohé koncertní výkony odvysílal ČRo Vltava. Svoji alma mater
reprezentovala na koncertech v Bratislavě a Grazu.</p>

<p>Repertoárem se zaměřuje na hudbu 20. století s akcentem právě na tvorbu
Bohuslava Martinů, spolupracuje se soudobým skladatelem Vítem Zouharem, s
neskrývaným zájmem o minimalistickou a témbrovou hudbu se zúčastnila mimořádných
hudebních projektů (živé provedení 24 hodin trvající skladby Erika Satieho v
rámci festivalu Moravský podzim, koncertní provedení hudby Arvo Pärta ve
spolupráci s Petrou Machkovou-Čadovou). Je koncertně aktivní jako sólistka i
komorní a ansámblová hráčka (spolupráce s PS Kantiléna a Činohrou NdB, se
sólisty Janou Krajčovičovou-Tajovskou, Markétou Cukrovou). Podílí se na rozvoji
kulturního života v rodných Boskovicích a okolí, kde také pořádá domácí koncerty,
spolupracuje s Divadlem Naboso, jako sborová zpěvačka tvoří součást Vernum 2013
Ensemble. Pracuje jako korepetitorka na Konzervatoři Brno, ve volných chvílích
soukromě vyučuje španělštinu.</p>

<p class="footer">
    <a href="mailto:zn.kristyna@gmail.com">kontakt</a> ❊
    <a href="https://www.dropbox.com/sh/ljzyeeysjqed6ah/AACrMt8yvbjIZhSsuq615g6Sa?dl=0">fotky ve vyšším rozlišení</a> ❊
    <a href="index.html">koncerty</a>
</p>

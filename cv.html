---
layout: default
id: zivotopis
---

<p>Kristýna Znamenáčková (roz. Sedláková) pochází z Boskovic. Po maturitě na
gymnáziu nastoupila na Konzervatoř Brno, kde studovala nejdříve u Evy Horákové,
poté u Dagmar Pančochové. Současně vystudovala španělský jazyk a literaturu na
Filozofické fakultě Masarykovy univerzity. Po absolutoriu na konzervatoři
nastoupila na AMU do Prahy, kde pod vedením Františka Malého získala ve hře na
klavír bakalářský titul. Magisterské studium absolvovala na brněnské JAMU u
Aleny Vlasákové a Jana Jiraského.</p>

<p>V současné době pokračuje tamtéž v doktorském studiu zaměřeném na klavírní
tvorbu Bohuslava Martinů.</p>

<p>K podstatným bodům její hudební aktivity patří absolventský koncert na
konzervatoři, kdy provedla s orchestrem 1. klavírní koncert Sergeje Prokofjeva a
za svůj výkon byla oceněna Nadací Antonína Moravce. Stěžejní bylo vítězství v
soutěži Nadace Bohuslava Martinů a zvláštní cena za interpretaci Sonáty pro
klavír, H. 350 v listopadu 2015. Jako laureátka soutěže Znamenáčková dostala
příležitost vystoupit v lednu 2017 v Sukově síni Rudolfina a v rámci Dnů
Bohuslava Martinů 2017 provést Klavírní kvintet č. 1 ve spolupráci se Stamicovým
kvartetem, mnohé koncertní výkony odvysílal ČRo Vltava. Svoji alma mater
reprezentovala na koncertech v Bratislavě a Grazu. V říjnu 2018 vystoupila v
rámci oslav stého výročí založení Československa se samostatným recitálem české hudby
v koncertním sále National Cheng Kung University na Taiwanu. </p>

<p>Repertoárem se zaměřuje na hudbu 20. století s akcentem právě na tvorbu
Bohuslava Martinů, spolupracuje se soudobým skladatelem Vítem Zouharem, s neskrývaným
zájmem o minimalistickou a témbrovou hudbu se zúčastnila mimořádných hudebních projektů
(živé provedení 24 hodin trvající skladby Erika Satieho v rámci festivalu Moravský
podzim, koncertní provedení hudby Arvo Pärta ve spolupráci s Petrou Machkovou-Čadovou).
Je koncertně aktivní jako sólistka i komorní a ansámblová hráčka (spolupráce
s PS Kantiléna a Činohrou NdB, Ensemble Opera Diversa, se sólisty Janou
Krajčovičovou-Tajovskou, Markétou Cukrovou, Ivou Bittovou). S Ensemble Opera
Diversa a klavíristkami Lucií Schinzelovou a Pavlou Markovou roku 2019 nahrála
díla Concentus Biiugis a Rustica Musa II. skladatele Jana Nováka. Podílí se na
rozvoji kulturního života v rodných Boskovicích a okolí, zapojuje se
v kulturně-komunitním centru Prostor. Pracuje jako korepetitorka a pedagožka
klavíru na Konzervatoři Brno, je zastupitelka Boskovic za Pirátskou stranu,
ve volných chvílích chodí po horách a otužuje se v nedalekých rybníčcích.</p>

<p class="footer">
    <a href="index.html">koncerty</a> ❊
    <span class="current">životopis</span> ❊
    <a href="https://soundcloud.com/krist-na-znamen-kov">nahrávky</a> ❊
    <a href="mailto:zn.kristyna@gmail.com">kontakt</a>
</p>
